<b>Senjata dan Peralatan Askar Berkuda<b>

Sejak kemunculan pertama askar berkuda sekitar 1000 Sebelum Masihi, tentera berkuda telah memenuhi beberapa peranan penting dalam peperangan. Mereka bertindak sebagai peninjau, askar pertempuran kecil, tentera kejutan untuk pertempuran senjata tangan, pengawal barisan belakang dan mengejar musuh yang berundur. Askar berkuda terbahagi kepada beberapa kategori berbeza bergantung pada peralatan dan latihan, dan beberapa kategori lebih sesuai untuk peranan tertentu berbanding yang lain. Askar berkuda ringan memakai sedikit atau tidak memakai baju zirah serta paling sesuai untuk meninjau, pertempuran kecil dan bertindak sebagai pengawal barisan belakang. Askar berkuda berat memakai baju zirah dan lebih sesuai digunakan sebagai pasukan tentera kejutan yang menyerang musuh. Semua jenis askar berkuda cemerlang dalam kejar-mengejar.

Satria Zaman Pertengahan ialah askar berkuda berat, dan tatalaku kesateriaan menekankan peranan mereka sebagai tentera kejutan yang menyerang askar berkuda dan infantri musuh. Dari abad ketiga belas, istilah 'man-at-arms' atau 'askar bersenjata' digunakan untuk menggambarkan pahlawan berperisai yang berjuang dengan kuda dan kaki. Istilah baru ini digunakan untuk para satria serta pengiring, orang berbangsa dan tentera profesional.

Kelebihan satria dalam pertempuran ialah kelajuan, intimidasi, kuasa dan ketinggian. Apabila Zaman Pertengahan semakin maju, peralatan satria bertambah baik untuk meningkatkan kelebihan ini.

Senjata

Lembing, dan kemudian tombak yang lebih besar, ialah senjata yang digunakan oleh askar berkuda untuk memulakan pertempuran. Ia sangat sesuai untuk menikam musuh berjalan kaki, terutamanya yang sedang melarikan diri. Penghuluran lembing di hadapan penunggang kuda sangat menambah ketakutan musuh terhadap serangan yang semakin hampir. Hampir keseluruhan daya kekuatan kuda boleh disampaikan melalui mata tombak apabila berlaku impak. Satria yang menyerang seolah-olah menjadi peluru yang bergemuruh.

Ahli sejarah tidak bersetuju tentang kepentingan rakap terhadap kebangkitan satria. Rakap pertama kali muncul di Asia dan sampai ke Eropah pada abad kelapan. Sesetengah pihak percaya bahawa ia kritikal kepada kebangkitan satria kerana ia membolehkan penunggang menyokong tubuh dan tombaknya, dengan itu menyampaikan seluruh daya kuda yang sedang meluru itu melalui mata tombak. Tiada siapa yang menentang kelebihan penggandaan daya ini, tetapi pihak lain mencadangkan bahawa pelana tinggi yang dibangunkan pada zaman Rom membolehkan penunggang menyampaikan daya ini sebelum rakap muncul. Tapestri Bayeux, yang menggambarkan penaklukan William di England pada 1066, memperlihatkan satria Norman yang sangat dihormati menggunakan tombak mereka terutamanya dengan cara menikam atau melontar lembing dari atas bahu, bukan sebagai tombak yang dihulur ke hadapan. Menjelang masa ini rakap telah sampai ke Eropah selama sekurang-kurangnya dua abad. Bagi Zaman Pertengahan yang selebihnya, serangan berkuda oleh satria yang memegang lembing huluran depan adalah contoh unggul pertempuran untuk satria. Walau bagaimanapun, ia tidak semestinya taktik yang sesuai.

Serangan awal oleh satria sering mengakibatkan kehilangan lembing atau tombak, atau serangan itu berakhir dengan pertempuran senjata tangan umum. Dalam kedua-dua kes, satria bertukar kepada senjata lain. Ini biasanya pedang mereka. Pedang askar berkuda telah berkembang menjadi pedang lengkung (saber), dan askar yang berdiri di atas rakapnya dapat mengayun pedang yang lebar dan berat ini dengan daya kuat pada kepala musuh dan bahagian atas badan musuh. Pedang ialah senjata yang paling dihargai oleh satria kerana ia boleh dibawa dan dipakai pada badan, dipaparkan dengan jelas dan diperibadikan. Ia merupakan senjata yang paling biasa untuk pertempuran tangan antara satria. Pedang yang baik juga mahal, jadi pemilikan pedang merupakan satu lagi ciri yang membezakan golongan bangsawan.

Pilihan lain senjata tangan termasuk tukul dan cokmar (evolusi belantan), kapak dan penebah. Tukul dan cokmar adalah popular dengan paderi dan rahib pahlawan yang cuba mematuhi peringatan kitab Injil tentang pertumpahan darah, yang sering berlaku daripada senjata tajam.

Dalam keadaan apa pun, satria tidak menggunakan sebarang jenis senjata misil. Membunuh musuh dari jarak jauh dengan anak panah atau peluru dianggap mengaibkan. Jika boleh, satria melawan musuh yang sama pangkat dan membunuh secara bersemuka atau tidak sama sekali.

Baju zirah

Baju zirah rantai dipakai oleh orang Rom pada akhir zamannya dan oleh beberapa puak Jerman yang menyerang, termasuk orang Goth. Baju rantai tetap popular dalam kalangan golongan bangsawan Eropah zaman pertengahan, sehinggalah baju zirah plat yang memberi lebih banyak perlindungan mula digunakan pada abad ketiga belas. Salah satu sebab berlakunya perubahan ini adalah kerana anak panah atau mata pedang tajam boleh menembusi baju rantai. Satu tunik kain, yang dipanggil jubah, dipakai di atas baju rantai, terutama semasa Perang Salib untuk memantulkan matahari.

Ketopong juga berubah daripada reka bentuk kon yang ringkas, kepada bentuk timba logam yang besar, kepada kepingan-kepingan yang besar yang dibentuk untuk memesongkan anak panah. Kemudian, ketopong boleh dicantumkan kepada baju zirah yang dipakai pada badan.

Baju zirah penuh seberat hingga 60 paun telah muncul pada abad keempat belas. Baju zirah plat direka dengan baik dan satria masih sangat tangkas selepas memakainya. Satria berperisai yang jatuh ke tanah masih berdaya dan dapat berdiri dengan mudah. Terdapat kisah dan penggambaran tentang lelaki berperisai yang melakukan dirian tangan dan gimnastik lain semasa berperisai lebih ringan. Baju zirah yang kemudian telah diberi penekanan yang lebih tinggi untuk memesongkan anak panah dan kawasan yang paling terdedah kepada pukulan telah dikukuhkan. Baju zirah plat lengkap yang terukir dan berhias telah muncul pada akhir zaman dan lebih bersifat istiadat dan prestij daripada praktikal.

Baju zirah ialah perbelanjaan yang besar untuk seorang satria yang melengkapkan dirinya dan seorang pengiring. Seorang pembesar yang penting harus menyediakan baju zirah untuk ramai satria. Pembuatan baju zirah ialah perniagaan penting, dan pasaran besar bagi baju zirah yang pernah digunakan telah berkembang pada Zaman Pertengahan. Tentera biasa di pihak yang memenangi pertempuran boleh membuat keuntungan besar dengan melucutkan baju zirah daripada satria yang mati dan menjualnya.

Kuda

Satria sangat berbangga dengan kuda mereka, yang dibiakkan untuk kelajuan dan kekuatan. Kuda memerlukan latihan yang terperinci juga untuk dikendalikan semasa serangan dan pertempuran senjata tangan. Kuda telah dilatih untuk menyerang dengan bimbingan yang minimum, membolehkan satria memegang perisai dan tombaknya. Ahli sejarah tidak bersetuju sama ada kuda satria ialah kuda besar yang difikirkan perlu untuk membawa berat satria yang penuh kelengkapan atau kuda lebih kecil yang dinilai untuk kelajuan dan ketangkasannya.

Menunggang kuda ialah ciri lain yang membezakan satria elit daripada orang awam. Ia dilatih semasa memburu, aktiviti riadah popular para bangsawan yang dibawa sehingga hari ini dalam perburuan rubah tradisional.






























