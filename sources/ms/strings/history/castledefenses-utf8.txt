<b>Pertahanan Kastil<b>

Prinsip asas pertahanan kastil adalah untuk memaksimumkan bahaya dan pendedahan mana-mana penyerang sambil meminimumkan bahaya dan pendedahan untuk askar pertahanan. Kastil yang direka dengan baik boleh dipertahankan secara efektif oleh pasukan yang kecil dan boleh bertahan untuk tempoh yang lama. Pertahanan kuat membolehkan askar pertahanan yang memiliki bekalan cukup untuk bertahan sehingga pengepungan dapat dipatahkan oleh tentera bantuan atau sehingga penyerang tersebut terpaksa berpatah balik kerana kekurangan bekalan, wabak penyakit atau kerugian.

Menara Utama

Menara utama ialah kastil kecil yang sering dijumpai di dalam kompleks kastil yang besar. Ini merupakan bangunan berkubu yang selalunya digunakan sebagai kediaman tuan pemilik kastil. Jika tembok luar roboh, askar pertahanan boleh berundur ke menara utama untuk pertahanan terakhir. Bagi kebanyakan kastil, kompleks bermula dengan menara utama yang merupakan pengubuan asal kawasan tersebut. Selepas suatu tempoh masa, kompleks tersebut mungkin diluaskan untuk menambah dinding luar dan menara-menara sebagai pertahanan barisan pertama bagi menara utama.

Tembok

Tembok batu adalah kalis api dan melindungi daripada anak panah dan misil lain. Musuh tidak dapat memanjat tembok curam tanpa peralatan seperti tangga atau menara pengepungan. Askar pertahanan di atas tembok boleh memanah ke bawah atau membaling objek kepada penyerang di bawah. Penyerang yang terdedah sepenuhnya di kawasan terbuka dan memanah ke arah atas berada dalam keadaan lemah berbanding askar pertahanan yang sangat dilindungi dan menembak ke arah bawah. Kekukuhan dan nilai perlindungan tembok kastil dapat dipertingkatkan dengan membina di cenuram atau tempat tinggi lain. Pintu gerbang dan pintu dalam tembok kastil diminimumkan dan diberi perlindungan ketat.

Menara

Menara-menara dibina sebagai benteng utama di penjuru dan mungkin juga di selang antara tembok panjang. Menara dibina menganjur melebihi satah tegak muka tembok, membolehkan askar pertahanan di dalam menara memanah sepanjang muka tembok. Dari menara penjuru, askar pertahanan boleh memanah di dua belah muka tembok yang berbeza. Pintu gerbang mungkin dilindungi oleh menara di kedua-dua belah. Sesetengah kastil bermula sebagai menara ringkas dan berkembang menjadi kompleks tembok yang lebih besar, menara utama dalaman dan menara tambahan.

Baluarti

Tembok dan menara sering ditambah baik bagi memberi perlindungan yang lebih hebat kepada askar pertahanan. Platform di sebalik puncak tembok membolehkan pembela berdiri dan berlawan. Ruang dibina ke dalam tembok atasan supaya askar pertahanan boleh memanah ke luar atau berlawan dengan separuh badan terlindung. Ruang ini mungkin mempunyai penutup kayu untuk perlindungan tambahan. Celahan kecil untuk memanah mungkin dibina di tembok atasan yang membolehkan pemanah memanah sambil terlindung hampir sepenuhnya.

Semasa serangan, platform kayu pelindung (dipanggil hourd) dipanjangkan dari puncak tembok atau menara. Ia membolehkan askar pertahanan memanah tepat musuh di bawah tembok, atau membaling batu atau mencurah cecair panas kepada mereka, sambil terlindung. Tempat persembunyian di atas hourd dibiarkan basah untuk mengelakkan kebakaran. Hourd versi batu, dipanggil makikolasi, mungkin dibina di atas pintu gerbang atau bahagian penting lain.

Parit, Parit Pertahanan dan Jambatan Tarik

Untuk menegaskan kelebihan tinggi tembok, parit boleh dikorek di tapaknya, mengelilingi istana. Jika dapat dilakukan, parit ini dipenuhi dengan air untuk dijadikan parit pertahanan. Kedua-dua parit dan parit pertahanan menyukarkan serangan langsung terhadap tembok. Lelaki berperisai berisiko lemas jika jatuh ke dalam air yang agak cetek sekalipun. Parit pertahanan menyukarkan penggalian bahagian bawah tanah tembok kastil kerana risiko terowong runtuh semasa pembinaan dan melemaskan penggali. Dalam sesetengah kes, pertama sekali, penyerang perlu menyalirkan keluar air parit pertahanan sebelum melakukan serangan. Kemudian parit tersebut perlu ditimbus semula di beberapa tempat untuk membolehkan menara pengepungan atau tangga bersandar pada tembok.

Jambatan tarik di sebalik parit atau parit pertahanan membolehkan penghuni kastil datang dan pergi apabila perlu. Semasa bahaya, jambatan tarik dinaikkan, membina semula parit dan menutup tembok. Jambatan dinaikkan dengan mekanisme di dalam istana yang dilindungi daripada penyerang.

Portkulis

Portkulis merupakan jeriji kukuh yang meluncur ke bawah pada tembok laluan pintu gerbang kastil untuk menghalang laluan masuk. Pintu gerbang kastil berada di dalam ruang gerbang, yang merupakan aspek penting dalam pertahanan kastil. Laluan pintu gerbang mungkin melalui terowong di ruang gerbang. Terowong tersebut dihalang oleh satu atau lebih portkulis, di bahagian tengah atau penghujungnya. Mekanisme pusingan yang mengangkat portkulis terletak di atas ruang gerbang dan dikawal ketat. Portkulis itu sendiri biasanya merupakan kayu balak atau besi berjeriji tebal. Askar pertahanan dan penyerang masing-masing boleh menembak atau mencucuk melalui jeriji.

Barbikan

Kastil yang kukuh mempunyai dua pintu gerbang iaitu luar dan dalam. Di antara kedua-duanya terdapat kawasan terbuka dipanggil barbikan. Barbikan dikelilingi tembok-tembok dan direka untuk menjadi perangkap bagi penyerang yang dapat melepasi pintu gerbang luar. Setelah memasuki barbikan, penyerang-penyerang hanya boleh keluar melalui pintu gerbang luar atau berusaha sendiri untuk melalui pintu gerbang dalam. Sementara itu mereka akan dipanah dan ditembak misil lain di tempat terbuka.

Askar Pertahanan

Bilangan askar agak kecil boleh melindungi kastil pada zaman keamanan. Pada waktu malam, mana-mana jambatan tarik dinaikkan dan portkulis diturunkan, yang dianggap seperti mengunci pintu. Jika berlaku serangan, tentera yang lebih besar diperlukan untuk melindungi kastil.

Pemanah busur biasa dan pemanah busur silang yang cekap diperlukan untuk memanah dari tembok dan menara ke arah askar yang sedang menyerang atau yang sedang bersedia untuk menyerang dengan cubaan menyalirkan air parit atau menimbuskan parit. Setiap penyerang yang terkorban akan merendahkan semangat dan tenaga penyerang. Pengorbanan besar akibat serangan misil boleh memaksa penyerang berundur.

Jika penyerang berjaya sampai ke jarak pertarungan berdepan-depan, pasukan askar pedang yang kuat diperlukan untuk menangkis serangan mereka. Askar diperlukan untuk membaling batu atau mencurah cecair panas daripada hourd. Askar diperlukan untuk membaiki bahagian tembok yang rosak atau memadam kebakaran akibat daripada serangan misil berapi. Askar pertahanan agresif mencari peluang untuk menyerang keluar dari kastil dan menyerbu askar yang mengepung. Serbuan pantas yang membakar menara pengepungan atau trebuchet yang sedang dibina akan melambatkan serangan dan menurunkan semangat penyerang.

Sewaktu kecemasan, penduduk kampung dikerahkan untuk membantu pertahanan. Walaupun tidak dilatih sebagai askar dan tidak mahir dengan busur atau pedang, mereka boleh membantu dalam banyak tugas lain.







