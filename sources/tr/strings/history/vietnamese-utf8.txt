<b>Vietnamlılar<b>

Bir on beşinci yüzyıl efsanesine göre, İlk Vietnam devleti kral Hung Vuong'un kuzey Vietnam'daki verimli Kızıl Nehir deltasının kabilelerini M.Ö. 2879'da bir araya getirmesiyle kurulmuştur. Kuzeydeki dağların, güneydeki denizin doğal sınırları sayesinde birkaç yüzyıl boyunca gelecek devletler bağımsızlıklarını savunabildi. M.Ö. ilk yüzyılda Çin'in Han hanedanı ticari çıkarlarını güvenceye almak için Kızıl Nehir deltasını işgal etti. Vietnamlılar bir milenyumdan fazla süre boyunca Çin hükümdarlığı altında yaşadı.

Çin hükümdarları, kültürlerini ve geleneklerini bölgeye sürekli dayatmış olsalar da çabaları ancak kısmen başarılıydı. Vietnam halkı, Çin'den önceki kimlik anlayışlarını sürdürdü ve bu merkez hükümete karşı bazı ayaklanmalara sebep oldu. M.S. onuncu yüzyılın başlarında Çinli Tang hanedanının çökmesiyle yerel liderler yavaşça bağımsızlıklarını yeniden ilan etme fırsatını kullandı. 938'de general Ngo Quyen son Çin işgalini püskürttü ve kendini Dai Viet olarak bilinen Vietnam krallığının kralı olarak ilan etti. Sonraki yüzyıllar boyunca, gelecek Vietnam hanedanları yeni Çin işgallerine karşı direnmekle kalmadı, imparatorluğu Çamlara karşı, güneye doğru genişletti. Orta Çağ boyunca üç güçlü hanedan özellikle önem taşıdı:  

1009'da eskiden bir tapınak yetimi ve saray nöbetçilerinin kumandanı olan Ly Cong Uan, yeni imparator olarak seçildiğinde Ly hanedanını kurdu. Ly hanedanı (1009-1225) organize bir merkez yönetimin geliştirilmesiyle güçlü bir Dai Viet'in temellerini attı. Kendi ihtiyaçları için Çinlilerin modellerini benimseyen Ly imparatorları, tüm asillerin ve bürokratların Konfüçyüsçülük ile eğitim aldıkları İmparatorluk Akademilerini kurdu. Memurlar bir sınavdan aldıkları notlara göre işe alındı. Ayrıca Ly hanedanı devlet dini olarak Budizm'i destekledi ve sulama şebekelerini güçlendirdi.  

Ly imparatorlarının yerine Tran hanedanı geldi (1225-1400). Bu dönemde, Vietnam kültürü altın bir çağa tanıklık etti: Vietnam dilindeki tiyatro ve edebiyat gelişti. Kâğıt para ve yeni ilaçlar gibi birçok yenilik getirildi. Ancak Tranlar en çok askeri becerileriyle meşhurdu. 1257, 1284 ve 1287'de Kubilay Han'ın Moğol ordularını, gerilla taktikleri ve bölgeyi akıllıca kullanarak başarıyla püskürttü. On dördüncü yüzyılda, ekonomik ve demografik genişletme ile teşvik edilen Vietnamlılar, imparatorluklarını büyütmek için Çampa krallığına karşı sefer düzenledi ama sonunda tüm krallığı fethetmekte başarısız oldular. Tranlar, piyade ve okçulardan oluşan uzman bir ordu idame etti ama barış zamanında birlikleri sırayla çalıştırarak bunun maliyetini azalttı. 1390'a kadar Vietnamlılar Çin'den barutun kullanımını da almıştı.

Ho hanedanının (1400-1407) Tran imparatorlarını tahttan indirmesinden sonra Ming Çin'i, Tran hanedanını yeniden kurma bahanesiyle bir işgal düzenledi. Yerel bir köy liderinin oğlu Le Loi'nin 1418'de bir ayaklanma başlatmasına kadar yirmi yıl boyunca acımasız hükümdarlık devam etti. On yıl sonra Le Loi, Ming hükümdarlarını yenilgiye uğratarak Dai Viet'in bağımsızlığını yeniden kurdu. Le hanedanı (1428-1788) boyunca devlet, ana din olarak Konfüçyanizm'e döndü ve hukuk sistemi Çin âdetine göre yeniden şekillendirildi. İmparator Le Thanh Tong'un hükümdarlığında (1460-1497), Dai Viet başka bir altın çağa tanık oldu: tarımsal üretimi yeniledi, vergi sisteminde düzeltme yaptı ve yönetimi yeniden organize etti. 1471'de imparator Tranların yapamadığını yaptı: Çampa Krallığını yenilgiye uğrattı. Le Thanh Tong'dan sonra, Le hanedanı modern çağ öncesi dönemin çoğunluğunda tahtta kaldı ve Vietnam tarihinin en uzun hüküm süren hanedanı haline geldi.






















































