<b>Deniz Savaşı<b>

Romalıların çevredeki toprakların tam kontrolünü kazanmasının ardından Akdeniz'de savaş gemilerine olan ihtiyaç büyük oranda azalma gösterdi. Rekabet edecek donanması olan başka bir imparatorluk yoktu ve korsanlık tamamen yok edildi. Batı Roma İmparatorluğu'nun çöküşünün ardından imparatorluğun kalıntılarından yeni medeniyetler doğdu ve korsanlık yeniden ortaya çıktı. İşgale karşı savunmak, askeri güç tasarlamak ve deniz ticaret yollarını korumak için savaş gemilerine yeniden ihtiyaç duyuldu.

Bizans Gemileri

Orta Çağın başlarında Bizanslılar Akdeniz'in en büyük deniz gücüydü. Deniz gücü, hayatta kalmaları ve genişletilmiş imparatorlukları için büyük önem taşıyordu. Konstantinopolis'in kara savunmaları muazzamdı ve şehre doğrudan saldırılmasını oldukça zor kılıyordu ancak şehir başarılı bir kuşatmayı önlemek için deniz ikmal hattını açık tutmak zorundaydı. Donanma erzak getirebildiği sürece şehrin hayatta kalması güvence altına alındı.

Orta Çağın başlarındaki en yaygın Bizans savaş gemisi, trireme gibi eski kürekli savaş gemilerinin bir gelişmişi olan dromendi. Sıradan bir dromen hızlı olması için uzun ve dardı. Güç, 50 ila 200 kürekçi ve üçgen yelkenlerle sağlandı. Geminin baş kısmının ortasına ve kıç kısmına bir bayrak direği yerleştirildi. Dromen, düşman gemilerine binilmeden önce onları hareketsiz kılmak için pruvasında bir gaga taşıyordu. Koçbaşları nadiren görüldü. Merkezde, pruvada ve pupada platformlar inşa edilmişti. Bu platformlardan okçular ve mancınıklar düşman gemilerine ve tayfalarına atış yapabiliyordu. Tipik bir savaş, düşman gemilerine çarpmaya ya da etkisiz hale getirmeye çalışılıp ardından denizciler tarafından ip bağlanılarak gemiye çıkılmasıyla gerçekleşirdi.

Bizanslılar, etkili olarak Yunan ateşi adı verilen gizli bir silah kullandı. Bu, hava ile temas ettiğinde şiddetle yanan kimyasal bir karışımdı. Düşman gemilerine karşı hortumlardan fışkırtılır ya da bombaların içine koyulurdu. Tahta gemilere karşı yıkıcı bir silahtı ve Bizanslıların Araplara karşı olan deniz savaşlarında belirleyici rol oynadı. Yunan ateşinin gizliliği çok önemliydi ve o kadar sıkı korundu ki sonunda kayboldu ve bugün bizler, onun tam olarak ne olduğunu hala bilmemekteyiz.

Akdeniz Gemileri

Kadırga adı verilen kürekle çalışan savaş gemileri, Orta Çağın sonundan sonra Akdeniz'in başlıca savaş gemileri olmayı sürdürdü çünkü sular şiddetli fırtınalar tarafından kısmen korunuyordu. Aynı zamanda, İtalyan şehir devletleri Cenova ve Venedik, Levant ile olan ticaretlerinin artan önemine karşılık yavaşça deniz güçleri haline geldiler. Araplar da, ticarette söz sahibi olmak ve Akdeniz'in kontrolü konusunda Bizanslılar ve diğer Hristiyanlarla olan çatışmalarına destek olması için donanmalar kurdular. On birinci yüzyılda Haçlı Seferleri'nin başlaması Kuzey Avrupa'dan çok farklı tasarımlara sahip gemileri getirdi.

Avrupa Gemileri

500 yılı civarında Kuzey Avrupa'yı işgal eden Cermen kabileleri bazı yeni gemi türleri geliştirdi. Tipik ticaret gemisi geniş gövdeli ve derin su çekimliydi. İlk önceleri bir tane, daha sonraları boyutu büyüdükçe daha fazla bayrak direği taşıdı. İskandinavlar bu tip bir gemiye knarr adını verdi. Bugün bu gemi hakkında çok fazla bilgiye sahibiz çünkü 1960'larda bir tanesi Danimarka'daki bir limanın dibinden çıkarıldı. Anglo-Saksonların ve Vikinglerin keşiflerinin ve ticaretlerinin çoğu bu türden bir gemiyle yapıldı. Orta Çağın sonlarındaki başlıca ticaret gemilerinden olan tekneye dönüştü. Bu derin su çekimli gemi, kolayca yelken açma ve yüksek yük kapasitesi için tasarlandı.

Kuzey Avrupa'daki gemi savaşı çoğunlukla kara çatışmasının bir uzantısıydı. Teknenin pruva ve pupa kısmında, koruma için ve okçular için atış platformu olarak kuleler inşa edildi. Tayfalar yakınlaştıkça birbirlerine ok atarlardı ama amaç yalnızca düşman tayfasını ve askerlerini etkisiz hale getirmekti. Gemiler bir araya gelir ve göğüs göğse yapılan çarpışmada birbirlerini ele geçirmeye çalışırlardı. Bu sulardaki yelkenli gemilerin uygun şekilde çarpma becerisi yoktu. On dördüncü yüzyılda, topun ortaya çıkışından önce başka bir gemiye büyük yapısal hasar verebilecek ya da onu batıracak silah yoktu. Okçular ve yaya askerlerden oluşan geniş birlikler taşıyan, yaklaşık 400 İngiliz ve Fransız tekne tipi savaş gemisi, Orta Çağın sonlarından beklenildiği gibi 1340'da Sluys'da bir deniz savaşı yaptı. Okçu ateşi ve yakın çarpışma için öylece birbirlerine kenetlendiler.

İlk top, gemilerin pruva ya da pupasına koyuldu. Yan korkuluklara koyulan küçük toplar düşman tayfalarına karşı kullanıldı. 1406 yılına ait İngiliz gemi Şilep Christopher, ilk kez silah taşıma amacıyla inşa edilmişti. Gemiler düşman gemi gövdelerini delebilecek beceriye sahip top bordalarını taşımaya ancak Orta Çağın sonunda başladı.

Viking yelkenlisi bir savaş gemisinden çok bir nakil gemisiydi. Vikingler nadiren yelkenlileri üzerinde savaştı. Bunu yaptıklarında, göğüs göğüse savaşmak için bir platform sağlamak üzere teknelerin birbirlerine bağlandığına dair rivayetler bulunmaktadır. Sekizinci ve dokuzuncu yüzyıllarda yelkenlerin eklenmesinden önce yelkenli, kürek gücü ile çalıştı. Kırılgan görünseler ve okyanus yolculuğu için alışılmadık olsalar da modern kopyaları denize dayanıklı olduklarını kanıtladı. Yelkenler tarafından sağlanan ilave menzil, Vikinglerin dokuzuncu yüzyıla kadar nasıl baskınlar yapabildiklerini kısmen açıklıyor.

İrlanda'ya özgü curragh, çoğunlukla kıyı ticareti ve seyahat için kullanılan ancak derin okyanusa da açılabilen küçük bir tekneydi. Bu tekne tahta bir çerçeve üzerine gerilen hayvan postlarıyla inşa ediliyordu. Post derisi, su geçirmez olması için zift ile kaplanırdı. Bu inanılmaz hafif tekneler küçük bir yelkenden güç alır veya kürek çekilebilirdi. Kötü hava şartlarında post kaplama, tekneyi su geçirmez ve nispeten batmaz hale getirmek için kapatılabilirdi. İrlandalı keşişler bu teknelerde Kuzey Atlantik keşfi yaptılar ve Vikinglerden çok uzun süre önce İzlanda'ya ulaştılar. Keşişlerin Yeni Dünya'ya da yelken açtığına dair doğruluğu kanıtlanmamış hikâyeler bulunmaktadır.

Haçlılar kuzey gemilerini Akdeniz'e getirdi ve kuzeyin ve güneyin gemi yapımcıları ve denizcileri arasında teması sağladı. Güneyliler teknenin, büyük gövdesi ve kare yelkeni gibi özelliklerini benimsediler. Kuzeyliler pusula, pupa dümeni ve latin yelkenini öğrendiler.

Çin Gemileri

Orta Çağ'ın en büyük gemi yapımcıları muhtemelen Çinlilerdi. Alışılmış Çin yelkenlisi, yüzyıllar boyunca Batı'da mevcut olanlardan daha iyi bir gemi olarak kaldı. Yük boşluğu, yelken açma kabiliyeti ve denize dayanıklılığı ile muhteşem bir birleşimdi. 1405'te Çinli Amiral Cheng Ho, 25.000 askerle donatılmış büyük bir donanma kurdu ve Güneybatı Pasifik ve Hint Okyanusu'nun çoğunluğunu keşfetti. Çin hükümdarları bu başarıyı ve keşiflerini küçük gördü. Dünyanın o zamanki en büyük gemileri karaya oturtulup çürümeye bırakıldı.
































