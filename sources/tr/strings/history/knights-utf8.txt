<b>Şövalyelerin Yükselişi<b>

Şarlman zamanına kadar, atlı savaşçılar Frankların elit askeri birimleri haline gelmişti ve bu yenilik Avrupa boyunca yayıldı. En şanlı olan bir attan savaşmaktı çünkü atlı asker savaşın içine girer, hızla hareket eder ve yaya olan alt tabaka düşmanları ezip geçerdi. Süvarinin süvari ile yüzleşmesindeki hücum hızı ve şiddetli çarpışmadan ortaya çıkan sonuç coşturucuydu. Atların, silahların ve zırhın yüksek maliyetinden dolayı en saygın olan atlı olarak savaşmaktı. Yalnızca zengin bireyler ya da zenginlerin hizmetlileri atlı olarak savaşabilirdi.

Karanlık Çağın son dönemindeki kralların, pahalı süvarilerden oluşan geniş birlikleri karşılayacak parası yoktu. Savaşçılar derebeyleri yapılarak onlara toprak tımarları verilirdi. Topraktan gelen gelirlerini at ve donanımı ödemek için kullanmaları beklenirdi. Çoğu durumda derebeyleri profesyonel asker gruplarını da desteklerdi. Merkezi otoritenin zayıf ve iletişimin kopuk olduğu zamanlarda, hizmetlilerinin yardımını alan derebeyi tımar içindeki kanun ve nizamdan sorumluydu. Derebeyi tımar karşılığında lorduna askeri hizmet sağlamayı kabul ederdi. Bu şekilde yüksek lortlar ve krallar istediklerinde ordular toplayabilirdi. Bu orduların elitleri atlı derebeyleriydi.

Orta Çağ ilerlerken, Avrupa'nın elit atlı savaşçıları şövalyeler olarak bilinmeye başlıyordu. Nasıl davranmaları gerektiğini detaylı olarak anlatan, şövalyelik adı verilen davranış kuralları geliştirildi. Hem savaşta hem de barışta onuru saplantı haline getirdiler ancak genelde nüfusun çoğunluğunu oluşturan halk ya da köylülerle değil de kendi düzeyindekilerle bu noktada sorun yaşadılar. Şövalyeler, zenginliğin geldiği toprakları kontrol ederek hükümdar sınıf haline geliyordu. Aristokratlar, vahşi bir dünyadaki yüce savaşçılar olarak unvanları ve saygınlıkları sayesinde köken itibarı ile asildiler. Daha sonra unvanları ve saygınlıkları çoğunlukla verasete dayandı ve bir savaşçı olmanın önemi azaldı.

Şövalyelik

''Şövalyelik'' terimi ilk kullanıldığında atçılık anlamına gelirdi. Orta Çağın elit savaşçıları; köylülerden, ruhban sınıfından ve binicilik ile savaşçılık becerileriyle birbirleri arasından ayırt edilirdi. Hızlı ve güçlü atlar, güzel ve etkili silahlar ve iyi yapılmış bir zırh, o zamanın statü sembolleriydi.

On ikinci yüzyılda şövalyelik başlı başına bir yaşam şekli anlamına gelmişti. Şövalyelik kuralları temelde şunlardı:

* Kadınları ve zayıfları koru.
* Adaletsizlik ve kötülüğe karşı adaleti savun.
* Vatanı sev.
* Kiliseyi koru, canın pahasına olsa bile.

Uygulamada, şövalyeler ve soylular işlerine geldiklerinde şövalyelik kurallarını göz ardı ederdi. Asiller arasındaki kincilik ve toprak kavgaları tüm kurallardan daha fazla önem taşırdı. Bir klan şefinin mülkünün en yaşlı olana geçmesi yerine oğulları arasında paylaşmasını buyuran Cermen kabile geleneği, çoğunlukla kardeşler arasında mal kavgasına sebep olurdu. Buna bir örnek Şarlman'ın torunları arasındaki karışıklıktı. Orta Çağ, en büyük kayıpları verenlerin genellikle köylüler olduğu bu türden iç savaşlar yüzünden huzur görmemişti.

Orta Çağın sonlarında krallar, krallarına ve birbirlerine bağlılık yemini eden yüksek rütbeli şövalyelerden oluşan ayrı bir organizasyon olan şövalye tarikatlarını oluşturdu. Şövalye tarikatının bir üyesi olmak, bir askeri krallığın en önemlilerinden biri yaptığı için oldukça saygındı. 1347'deki Yüzyıl Savaşları sırasında, İngiliz III. Edward bugün hala var olan Dizbağı Tarikatını kurdu. Bu tarikat İngiltere'nin en yüksek rütbeli 25 şövalyesinden oluşup, krala sadakat ve kendini savaşta zafere adamayı sağlamak için kuruldu.

Altın Post Tarikatı Burgonyalı İyi Philip tarafından 1430'da kuruldu ve Avrupa'daki en zengin ve güçlü tarikat haline geldi. Fransız XI. Louis en önemli asillerini kontrol etmek için Aziz Michael Tarikatını kurdu. Calatrava, Santiago ve Alcantara Tarikatları, Moroları İspanya'dan sürmek için kuruldu. Kastilyalı İsabella ile evlenerek tek bir İspanyol krallığının temellerini atmış olan Aragon'lu Ferdinand'ın komutası altında toplandılar. Üçü birbirinden ayrı kalmış olsa da, sonunda üç tarikata da hükmetti.

Bir Şövalye Olmak

Asil sınıfın 7 ya da 8 yaşındaki erkek çocukları, iç oğlanı olarak büyük bir lort ile yaşamaya gönderilirdi. İç oğlanları temel sosyal becerileri lordun hanesindeki kadınlardan öğrenip, basit silah kullanımı ve atçılık eğitimlerine başlardı. 14 yaş civarındaki gençler, şövalyelik eğitimi alan bir yaver haline gelirdi. Yaverler, gençlerin eğitimlerini devam ettiren bir şövalyeye tahsis edilirdi. Yaver genelde şövalyeye bir yoldaş ve hizmetliydi. Yaverin görevleri zırh ve silahları cilalamayı (paslanmaya yatkın olanları), şövalyesinin giyinmesine ve soyunmasına yardım etmeyi, eşyalarına göz kulak olmayı ve hatta bir nöbetçi olarak onun kapısında uyumayı kapsıyordu.

Turnuvalarda ve savaşta yaver gerektiğinde şövalyesine yardım ederdi. Yedek silahları ve atları getirir, yaralara müdahale eder, yaralı bir şövalyeyi tehlikeden uzaklaştırır ya da gerektiğinde düzgün bir cenaze töreni hazırlardı. Çoğu durumda yaver savaşa şövalyesiyle giderek onun yanında savaşırdı. Öte yandan bir şövalye bir yaver ile savaşmaktan mümkün olduğunca kaçınarak bunun yerine kendi seviyesinde veya daha üstün bir şövalyeye yönelirdi. Buna karşın yaverler, yüksek rütbeli bir düşman şövalyesi öldürerek ya da yakalayarak şan kazanmak için düşman şövalyelerine saldırmaya uğraşırdı.

Savaş eğitiminin yanı sıra yaverler güçlerini oyunlar ile geliştirirdi, yazmayı olmasa da en azından okumayı öğrenir, müzik, dans ve şarkı söyleme eğitimi alırlardı.

21 yaşında bir yaver, bir şövalye olmaya uygundu. Uygun adaylara itibarlı bir lort ya da başka bir şövalye tarafından "şövalyelik unvanı verilirdi". Şövalye ilan edilme töreni başta basitti, genellikle bir kılıcın omuza değdirilmesiyle ve daha sonra kılıç kemeri takılarak gerçekleşirdi. Tören daha karışık hale geldi ve Kilise dini töreni ekledi. Adaylar banyo yapar, saçlarını kısaltır ve tüm geceyi ibadet yaparak geçirirdi. Adaya, sabah olduğunda bir şövalye kılıcı ve mahmuzu verilirdi.

Şövalyelik, genellikle rütbenin sorumluluklarını yerine getirmek için gerekli toprağa ya da gelire sahip olanlar tarafından elde edilebilirdi. Önemli lortlar ve piskoposlar büyük bir şövalye birliğini destekleyebilirdi, nitekim birçoğu bu koşullar altında görev alabildi. Özellikle iyi savaşan yaverler, savaş sırasında büyük bir lordun onayını kazanıp savaş alanında şövalyelik nişanı alabilirdi.

Turnuvalar

Turnuvalar adı verilen şövalyeler arasındaki sahte savaşlar, onuncu yüzyılda başladı ve hemen ardından şövalyelerin saçma olduğunu düşündükleri bir etkinlikte yaralanma ve ölümlerine karşı gelen Papa II. Innocentius'un altındaki ikinci Letrán Konseyi tarafından ve Avrupa'nın kralları tarafından kınandı. Ancak turnuvalar büyüdü ve bir şövalyenin hayatının ayrılmaz bir parçası haline geldi.

Turnuvalar bireysel şövalyeler arasındaki basit rekabetler olarak başladı ama yüzyıllar boyu daha da karmaşıklaştı. Patronları ve uzak mesafelerden yarışmacıları çeken önemli sosyal etkinlikler haline geldiler. İzleyiciler için tribünü ve savaşçılar için büyük çadırları olan özel yarışma pistleri (turnuva alanları) kuruldu. Şövalyeler takımların yanı sıra bireysel olarak da yarışmayı sürdürdü. Çeşitli silahlar kullanarak birbirleriyle düello yaptılar ve bir tarafta pek çok şövalyenin olduğu sahte meydan kavgaları yaptılar. Hücum eden iki şövalyenin mızraklarla savaştığı mızraklı dövüşler ya da at üzerinde mızrak oyunları başta gelen etkinliklerdi. Şövalyeler bugünkü atletler gibi ödüller, saygınlık ve seyirci tribünlerini dolduran bayanların dikkatlerini çekmek için yarıştı.

On üçüncü yüzyıldaki turnuvalarda o kadar çok asker öldürüldü ki, papa da dâhil olmak üzere liderler telaşlandı. Örneğin 1240'da Köln'de gerçekleşen turnuvada altmış şövalye öldü. Papa, turnuvalarda öldürülmektense, olabildiğince çok şövalyenin Kutsal Topraklarda Haçlılar için savaşmasını istedi. Yaralanmaları azaltmak için silahlar köreltilir ve kurallar uygulanırdı ancak ciddi ve ölümcül kazalar da gerçekleşirdi. Örneğin Fransız II. Henry, kızının düğününü kutlamak için gerçekleştirilen bir turnuvada meydan kavgasında ölümcül olarak yaralandı.

Meydan okumalar çoğunlukla arkadaşça rekabetler için gerçekleştirildi ama iki düşman arasındaki kin bir kavgada ölümle sonuçlanabilirdi. Turnuvayı kaybedenler yakalanır ve serbest bırakılmaları için kazananlara at, silah ve para olarak fidye öderdi. Haberciler, modern beyzbol skor tablolarındaki gibi turnuvaların kayıtlarını tutardı. Düşük rütbeli bir şövalye ödüller sayesinde zenginlik kazanabilir ve zengin bir eş edinebilirdi.

Askeri Tarikatlar

Haçlı Seferleri sırasında, harekatın Hristiyanlığa yönelik amaçlarına destek olmaları için askeri şövalye tarikatları oluşturuldu. Haçlıların en acımasızları ve Arapların en büyük düşmanları haline geldiler. Bu tarikatlar, Filistin'deki Haçlıların başarısız olmasından sonra da süregeldi.

Bu tarikatların ilki, Kudüs'teki Kutsal Kabir'i korumak için 1108'de kurulan Tapınak Şövalyeleriydi. Tapınak Şövalyeleri üzerinde kırmızı haç olan bir cüppe giydiler ve Benediktin keşişleriyle aynı yemini ettiler; fakirlik, iffet ve itaatkârlık. Tapınak Şövalyeleri, Kutsal Toprakların en cesur koruyucuları arasındaydı. Kutsal Topraklardan ayrılan son Haçlılar onlardı. Sonraki yıllarda bağışlarla ve faizle borç vererek zenginleştiler ve kralların kıskançlığını ve kuşkularını kazandılar. 1307'de Fransa Kralı IV. Philip onları dalalet de dâhil olmak üzere birçok suçla itham etti ve topraklarına el koydu. Diğer Avrupalı liderler de onun yolundan gitti ve Tapınak Şövalyeleri yok edildi.

Aziz Yuhanna Şövalyeleri ya da Hospitalier Şövalyeleri, aslen Kutsal Kabir'i ziyaret eden hasta ve fakir hacılara bakım sağlamak amacıyla kuruldu. Kısa sürede askeri bir tarikata dönüştüler. Beyaz haçı olan kırmızı bir cüppe giydiler ve Aziz Benediktin yeminlerini ettiler. Hospitalier Şövalyeleri yüksek bir standart koydu ve tarikatın zengin ve tembel hale gelmesine izin vermedi. Büyük kaleleri Krak des Chevaliers'in teslim edilmesini takiben Kutsal Topraklardan sürüldüklerinde, yıllarca savundukları Rodos adasına çekildiler. Türkler tarafından Rodos'tan sürüldükten sonra Malta'ya yerleştiler.

Üçüncü büyük askeri tarikat, 1190'da Kutsal Topraklara seyahat eden Cermen hacıları korumak için kurulmuş Töton şövalyeleriydi. Haçlı Seferlerinin sona ermesinden önce Prusya ve Baltık Devletleri'ndeki dinsizleri dönüştürmek için çaba gösterdiler.

Arma

Savaş alanındaki şövalyeleri ayırmak için arma adı verilen nişanlardan oluşan bir sistem geliştirildi. Her soylu için kalkanında, cüppesinde, bayrağında ve mühründe görülen özel bir nişan tasarlandı. Bir şövalyenin nişanı ile süslenen bir cüppe hanedan arması olarak bilinmeye başladı ve bu terim nişanların kendilerini de tanımladı. Arma Okulu olarak bilinen bağımsız bir kurum bireysel nişanların tasarımını yaparak her birinin benzersiz olmasını sağladı. Nişanlar, elçiler tarafından özel kitaplarda kayıt altına alındılar ve korundular.

Hanedan armaları bir nesilden sonrakine aktarılır ve evlilikle üzerinde değişiklik yapılırdı. Belirli tasarımlar farklı ülkelerde kraliyet hanedanı için ayrıldı. Orta Çağın sonlarında şehirlere, loncalara ve hatta asil olmayan seçkin şehirlilere bile hanedan armaları verildi.

Savaş alanında, savaşanlar dostu düşmandan ayırmak için ve meydan kavgasında kendilerine layık rakipler seçmek için hanedan armalarını kullandılar. Haberciler, nişanlarına göre savaşmaları için şövalyelerin fihristini tuttu. Haberciler ayrıca tarafsız olarak görülür ve iki ordu arasında arabuluculuk görevi yaparlardı. Bu şekilde, bir kalenin savunucuları ya da şehir ve kuşatanlar arasında mesaj iletebilirlerdi. Bir savaştan sonra haberciler, armalar sayesinde ölülerin kimliklerini tespit ederlerdi.

