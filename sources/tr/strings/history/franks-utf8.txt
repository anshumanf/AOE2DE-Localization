<b>Franklar<b>

Franklar, Romalılarca tanınan Cermen kabilelerinden biriydi. Beşinci yüzyılın başlarında, güneyde Ren Nehri kıyısındaki yurtlarından Roma kontrolündeki Galya'ya (modern Fransa) genişlemeye başladılar. Ancak diğer Cermen kabilelerinin aksine yurtlarından göçmek yerine oralara toprak kattılar. Bir Frank kabile şefi olan Clovis, Galya'daki son Roma ordularını mağlup edip 509'da Frankları birleştirerek batı Avrupa'nın büyük çoğunluğunda hükümdar oldu. Sonraki 1000 yıl boyunca bu Frank krallığı gitgide modern Fransa ulusu haline geldi.

Clovis'in krallığı o öldükten sonra geleneğe göre dört oğlu arasında bölündü. Bu durum birkaç yüzyıllık iç savaşa ve tahtta hak iddia eden varisler arasında mücadeleye yol açtı. Yedinci yüzyılın sonuna doğru Merovenj kralları (Clovis'in soyundan gelenler) yalnızca sözde hükümdarlardı. Sekizinci yüzyılın başlarında Charles Martel saray nazırı ve tahtın arkasındaki hükümdar oldu. Frankları bir süvari kuvvetine dönüştürdü ve o kadar iyi savaştı ki düşmanları ona Çekiç unvanını verdi. 732'de Frank süvarisi İspanya'nın kuzeyinden Poitiers Çarpışması'na giden Müslüman istilacıları yenerek İslamiyet'in güneybatıya ilerlemesini ebediyen durdurdu.

Charles Martel'in oğlu Pepin, İtalya'yı Lombardiyalılardan korumaya yardım etmesine karşılık papa tarafından Frankların kralı ilan edildi. Pepin, Karolenj hanedanını kurdu ve bu hükümdarlardan en büyüğü 768 - 814 yılları arasında hüküm süren Şarlman'dı. Frank krallığını bir imparatorluğa çevirdi ve Batı'da kültür ve ilimin yeniden doğuşundan sorumlu kişi oldu. Şarlman'ın imparatorluğu torunları arasında bölündü ve sonrasında iki temel parça olacak şekilde birleşti. Batı kısmı Fransa krallığı oldu. Ancak sonraki krallar Fransa üzerindeki siyasi kontrolü yavaş yavaş kaybetti. Merkezi otorite, sınır çarpışmaları, Viking baskınları ve iç savaşların baskısıyla bozuldu. Yalnızca toprak sahiplerine imtiyaz verilerek para ve asker toplanabiliyordu. Tımarlar miras yoluyla geçmeye ve tımar sahipleri kendilerine bağlı toprakların derebeyi olmaya başladı. Onuncu yüzyıla kadar Fransa, bağımsız devletler görevi gören feodal arazilere bölünmüştü.

987'de Fransız soyluları Hugh Capet'i kralları olarak seçti. Bunun en büyük sebebi Capet'in bir tehdit oluşturmadığına inanılması ve Paris'teki tımarının zayıf olmasıydı. İki yüzyıl boyunca, yavaşça kraliyet yollarını güvenli hale getirerek, topraklarına toprak katarak, ticarete teşvik ederek, boş arazilerde yeni kasaba ve tımarlar için kraliyet fermanları dağıtarak gücü yeniden kazanan Capet kralların soyunu oluşturdu. Capet hanedanı kiliseyle ittifak kurarak güçlü bir ahlaki konuma geldi ve kilisenin kültürel, siyasi ve sosyal etkilerinden yararlandı. Hükümet makamlarının miras olmasının önüne geçilerek kraliyet yöneticileri krala sadık ve daha verimli hale getirildi.

1180'de II. Philip'le başlayarak üç üstün hükümdar Avrupa'daki en önemli uluslardan biri olan Fransa'yı kurdu. Hükümetin çalışmasını geliştirdiler, gelişen bir ticarete teşvik ettiler, harçları etkili şekilde topladılar ve feodal hiyerarşinin başındaki konumlarını kuvvetlendirdiler. Genel Meclis adında ulusal bir kurul oluşturulmuş olsa da gerçek bir gücü yoktu ve başarıyla yok sayıldı.

1337 - 1453 yılları arasında Fransa ve İngiltere, İngiliz krallarından miras kalan Fransa'daki toprakların kime ait olduğuna karar vermek için Yüz Yıl Savaşı denilen uzun bir çatışmaya girdi. Nihai Fransız zaferi, kralı Fransa'daki en güçlü siyasi güç ilan etti.



















































