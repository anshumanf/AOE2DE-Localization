<b>Şarlman<b>

Franklar yedinci ve sekizinci yüzyıl boyunca güçlü krallar ve savaş lortlarının altında Fransa'daki krallıklarını sağlamlaştırdı. 732'de İberya Yarımadası'ndan Fransa'yı işgal eden Müslüman bir orduyu yenilgiye uğrattılar. 750'lerde Franklar, Lombardların saldırısı altındaki Roma'yı ve papayı kurtarmak için İtalya'ya ilerledi. 768'de Yüce Charles, ya da Şarlman, Frankların kralı oldu ve başarılı hükümdarlığına başladı.

Şarlman 774'te Alpler üzerinden İtalya'ya geri döndü ve Papayı bir kez daha kurtardı. Hem Frankların hem de Lombardların kralı ve Roma'nın fiili hükümdarı haline geldi. Bir taraftan fetihlerine devam ederken bir taraftan da düşmanlarını Hristiyanlığa döndürdü. Güney Fransa'yı ve İspanya'nın kuzey kısımlarını ele geçirdi. Saksonların inancını değiştirip Macaristan'ın Macarlarıyla savaşarak batı Almanya'ya geçti. Sınırlarında, Frank İmparatorluğu ve doğudaki barbar kabileleri arasında ara devletler olan ''hudutlar'' kurdu. 800'ün Noel Gününde, Şarlman'a, papa tarafından Kutsal Roma İmparatoru olarak taç giydirildi (bu unvan beklenmedikti ve bunu elde etmeye çalışmamıştı).

Şarlman'ın önemi, ölümünden kısa süre sonra parçalanan Kutsal Roma İmparatorluğu'nun kuruluşunun ve büyüklüğünün ötesindedir. Katolik Kilisesinin büyük bir destekçisi ve savunucusuydu ve onu eğitim ve sanatı teşvik için kullandı. Devleti geliştirmek amacıyla, devlet çalışanlarını ve asilleri eğitmek için katedrallerle bağlantılı okullar kurdu. Adalet sistemini geliştirerek kanunları derleyip sistemleştirdi. Merkezi otoriteyi sürdürürken yerel düzeni sağlamanın bir yolu olarak feodaliteyi oluşturdu.

Ancak Frank İmparatorluğundan yayılan, Avrupa'nın yeniden canlanışına dair büyük vaat kısa sürdü. Şarlman'ın oğlunun ölümünden sonra imparatorluk, torunları arasında üçe bölündü. Batı kısmı daha sonraları modern Fransa'ya dönüştü. Doğu kısmı çok sonraları Almanya oldu. Merkezi kısım ise yirminci yüzyıla kadar diğer ikisinin gelecek nesillerince ihtilaf konusu yapıldı. Daha mühim bir sorun, gelecek iki yüzyıl boyunca kuzey Avrupa'da karışıklığa yol açan İskandinavya'dan gelen Viking yağmacılarının aniden ortaya çıkışıydı.























































