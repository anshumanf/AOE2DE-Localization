<b>Kmerler<b>

Kmer halkı M.Ö. ikinci milenyumdan beri bugün Kamboçya olan yere yerleşmiş olsa da daha büyük devletler ancak M.S. ilk yüzyılda ortaya çıkacaktı. Mekong nehri boyunca Funan krallığı (68-550) ve Chenla krallığı (550-802) ticaret ve pirinç tarımından oldukça kazanç elde etti. Ancak Güneydoğu Asya topraklarında Orta Çağlarda en güçlü olan devlet onlardan sonra gelen Kmer İmparatorluğu'ydu (802-1431).

Chenla krallığı parçalandıktan yüz yıl sonra Güneydoğu Kamboçya'dan II. Jayavarman (770-834) adında yerel bir şef, farklı devletleri askeri fetihler ve evlilikler yoluyla yeniden birleştirdi. Başarılı seferinin ardından Jayavarman 802 yılında kendini Tanrı Kral (Deva Raja) ilan etti. Hindistan Hinduizmi'nden ve yerel geleneklerden etkilenen bu dini hareket Kmer imparatorluğunun doğuşunu işaretlemekle kalmadı, aynı zamanda Kmer krallarını Hindu tanrıları Shiva veya Vishnu'nun alameti olarak meşrulaştırdı. Daha sonra gelen hükümdarlar bu gücü Kmer toplumunun birçok yönüne müdahale etmek için kullandı:

İlk olarak, krallar büyük çaplı su sistemleri yapılmasını emretti. Musonlar su seviyelerini büyük ölçüde etkilediği için düzgün sulama sistemleri geniş çaplı pirinç tarımı için gerekliydi. Aynı zamanda hükümet üretimi kendisi kontrol etmeye çalışmadı. Bunun yerine yerel yetkililer, çoğunlukla kadınların işlettiği pazar yerinde tüccarlardan bir vergi topladılar. Tapınaklar depo görevi görüyordu ve uzun mesafeli ticarete olanak sağlayan geniş bir yol ağıyla bağlıydı.

İkinci olarak, Kmer hükümdarları düzenli olarak başkentlerini taşıdıkları için geniş çaplı inşaat planlarına yatırım yaptılar. Bu yer değiştirmeye sıklıkla şehrin merkezi ve krala tapınma yeri görevi gören yeni bir devlet tapınağının inşaatı eşlik ediyordu. Sanayi öncesi en büyük kentsel alanlardan biri olan Angkor, yedi başkentten oluşuyor ve binden fazla tapınağı barındırıyordu. On ikinci yüzyılın başlarında II. Suryavarman (1113-1150) en ünlü devlet tapınağı Angkor Vat'ı inşa etti. Bugün tapınak hala, Kmerlerin mühendislik ve mimarlık yeteneklerini kanıtlarken dünyadaki en büyük dini kompleks olarak kabul edilir.

Son olarak, kral orduyu yönetti. Dokuzuncu ve on dördüncü yüzyıllar arasında Kmer hükümdarları sürekli olarak askeri seferler düzenleyip Güneydoğu Asya'nın büyük çoğunluğunu fethetti. En büyük düşmanları 1177 ve 1178'de Angkor'a baskın yapan Siyamlılar, Vietnamlılar ve Çampalar'dı. Kmerlerin daimi bir ordusu yoktu ve savaş zamanlarında köylüleri askere almaktan sorumlu komutanlara güveniyorlardı. Ordu bu büyük köylü piyadeleri birliğinin yanı sıra savaş filleri, bazen de balistalı savaş filleri konuşlandırıyordu.

Kmerler yalnızca diğer medeniyetlerle savaşmadı. Krallar birden fazla kadınla evlendikleri için farklı soylar arasında çıkan kavgalar sıklıkla iç savaşlarla sonuçlanıyordu. Örneğin I. Suryavarman (1002-1049) tahtta hak iddia ettikten sonra diğer iddiacılarla sekiz yıl mücadele etti. Siyasi dengesizlik Kmer toplumunun doğasında vardı. Ancak on dördüncü yüzyıldan itibaren hükümdarlar diğer yapısal sorunlarla başa çıkamadıkları için iç savaşlar daha da sıklaştı. Bu sorunlar; sıcaklığın düşmesiyle pirinç üretiminin azalması, Hinduizm'den Theravada Budizmi'ne geçişin kralların ilahi hükümdar olarak meşruluğunu yıkması ve Siyamlılarla bir savaş halinin devamlı olarak toprak kaybıyla sonuçlanmasıydı. Sonunda kral Ponhea Yat (1405-1463), 1431'de Angkor'u terk ederek büyük Kmer İmparatorluğu'nu sona erdirdi.



















































