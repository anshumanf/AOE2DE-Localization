<b>I Berberi<b>

Testimonianze archeologiche indicano l'emergere delle tribù berbere in Nord Africa intorno al 2000 a. C., mentre le fonti storiche e le iscrizioni le citano per la prima volta intorno all'VIII secolo a. C. I primi Berberi erano per lo più pastori nomadi, anche se una minoranza praticava agricoltura sedentaria. Queste tribù erano in stretto contatto con Cartagine e le colonie greche in Nord Africa. La stessa parola "berbero" deriva da un termine greco usato in questo caso per descrivere gli abitanti del Nord Africa a ovest dell'Egitto.

Nel III e II secolo a. C., diversi gruppi libico-berberi formarono i regni di Numidia e Mauritania. Questi però caddero presto nelle mani dei Romani, che lasciarono la loro impressionante eredità in Nord Africa. Tuttavia, nei primi anni del V secolo d. C., i Vandali invasero il Nord Africa romano e, alleandosi con i Berberi, lo conquistarono.

I bizantini lanciarono diverse campagne in Africa settentrionale nel VI secolo, stabilendo un fragile controllo sulla regione. Tuttavia, la loro persecuzione delle sette Ariane e dei cristiani donatisti per tutto il secolo successivo creò tensioni fra i Berberi e i loro governanti bizantini, permettendo agli Arabi musulmani una relativamente facile conquista del Nord Africa a metà del VII secolo. Gli Arabi consolidarono le loro conquiste in Africa settentrionale con la fondazione di nuove città (soprattutto Qayrawan in Tunisia), a poco a poco diffondendo l'Islam e alleandosi con le tribù berbere locali.

Nel 711, un esercito composto da Berberi e Arabi sotto Tariq ibn Ziyad e Musa ibn Nusayr entrò in Iberia, sconfisse il re visigoto Roderico nella battaglia di Guadalete e rapidamente sottomise la regione. Gli eserciti berberi medioevali erano famosi per il loro uso di forze di cavalleria e cammelli leggermente corazzati ma rapidissimi, in particolare gli zanata, una cavalleria armata di lancia la cui mobilità e versatilità la rese letale contro un'ampia varietà di truppe. Il cavallo berbero è noto per terrorizzare gli altri cavalli con la sua personalità aggressiva, dando ai cavalieri berberi un vantaggio fondamentale in combattimento.

Nonostante alcune brevi interruzioni, gli imperi berberi musulmani medievali di Nord Africa e Iberia fiorirono come centri di cultura e commercio per secoli. La loro eredità architettonica è particolarmente ricca, dal momento che eressero strutture davvero imponenti come l'Alhambra di Granada, La Mezquita di Cordoba, la Moschea Koutoubia a Marrakech e la Torre di Hassan a Rabat. I Berberi trassero grande profitto dalle merci, in particolare l'oro, ottenute mediante le lucrose rotte commerciali trans-sahariane e furono i principali attori dell'economia mediterranea medievale. La forza marittima dei Berberi era impressionante e le loro flotte sarebbero rimaste delle potenti entità commerciali e militari per secoli.

Nel 909, un nuovo potere si levò a dominare il Nord Africa: il Califfato Fatimide (909-1171). Il capo dei Fatimidi, Ubayd Allah, affermava di essere l'Imam, il Califfo e il Mahdi (una figura messianica dell'Islam), dando vita a un precedente che sarebbe stato seguito da diversi esponenti politici successivi. Tuttavia, l'estrema estensione dei Fatimidi verso est costò loro i possedimenti nel Maghreb. Un crollo nell'autorità centrale nella Spagna musulmana portò alla sua frammentazione in più Taifas, o città-stato.

La significativa arabizzazione del Maghreb venne ottenuta attraverso l'invasione hilalica dell'XI secolo, la quale influenzò notevolmente l'agricoltura e il commercio della regione. Gli Almoravidi (1040-1147), rappresentando un elevato grado di organizzazione militare, politica, economica e religiosa, ottennero il dominio del Maghreb e invasero l'Iberia, conquistando i Taifas e arrestando l'avanzata militare dei regni spagnoli cristiani. Gli Almohadi (1121-1269) succedettero agli Almoravidi e schiacciarono decisivamente i Castigliani nella battaglia di Alarcos nel 1195, ampliando notevolmente la loro influenza politica. Sotto gli Almoravidi e Almohadi, il mondo musulmano medievale occidentale raggiunse il massimo splendore politico e culturale.

I regni cristiani spagnoli conquistarono gradualmente l'Iberia musulmana, un processo che culminò con la caduta dell'Emirato Nasrid di Granada e con un'unificata Castiglia-Aragona nel 1492, mentre i turchi ottomani conquistarono gran parte del Maghreb nel XVI secolo, lasciando la dinastia Sa'adian (1549-1654) in occidente come predecessore dello stato moderno del Marocco.



































