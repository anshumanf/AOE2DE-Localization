<b>Gli Aztechi<b>

Dopo il 1100, la situazione politica della popolosa e florida valle centrale del Messico si fece confusa. La potenza degli Aztechi aumentava e i loro domini si facevano sempre più estesi. Si trattava probabilmente di una tribù del nord che era migrata verso la valle, occupando un piccolo villaggio sulla costa del grande lago centrale. I guerrieri si trovavano al vertice della loro scala sociale e ciò diede loro un certo vantaggio sulle tribù rivali nella regione. Alla fine del XV secolo, gli Aztechi controllavano tutto il Messico centrale come un impero militare che raccoglieva tributi dai rivali.

La cultura azteca fece largo uso degli insegnamenti dei predecessori e produsse autonomamente poche novità. La principale fonte di sostentamento era l'agricoltura, che sfruttava tecniche alquanto avanzate. Costruirono grandi e sontuosi edifici e eccelsero nelle arti. Avevano un'ottima conoscenza della lavorazione dei metalli, ma non avevano il ferro. Poiché non possedevano animali domestici di cui usare la forza, non sfruttavano la ruota per il trasporto.

Una delle caratteristiche distintive della cultura azteca fu la propensione a offrire sacrifici alle divinità. Secondo il mito azteco, era necessario sacrificare vittime per dare al Sole la forza di nascere ogni giorno. I sacrifici umani venivano compiuti su larga scala e non era raro che se ne consumassero anche diverse migliaia in un solo giorno. Le vittime venivano decapitate o scuoiate e il loro cuore veniva strappato ancora palpitante. I sacrifici venivano compiuti sulla sommità di alte piramidi, per essere più vicini al sole, mentre il sangue scorreva giù per i gradini. Anche per quanto riguardava i raccolti, e in particolare quello del granoturco (o mais) che stava alla base di tutta la loro economia, ritenevano che potessero variare a seconda della regolarità con cui offrivano nuove vittime in sacrificio.

Questo spiega anche il controllo non estremamente rigido che esercitavano sulle città sottomesse. Ogni rivolta, infatti, era un'occasione per catturare nuovi prigionieri da sacrificare. In tempo di pace veniva organizzata la cosiddetta Guerra delle ghirlande, un vero e proprio combattimento in cui i guerrieri potevano mostrare coraggio e abilità, con lo scopo di catturare altre vittime. I combattimenti si svolgevano con una clava di legno e l'avversario non doveva essere ucciso, ma colpito fino allo stordimento. In alcune occasioni, tuttavia, la lotta era all'ultimo sangue e in questo caso ai bastoni venivano applicate lame di ossidiana.

Osservata retrospettivamente, la civiltà azteca appare chiaramente destinata all'estinzione, nonostante le avanzate tecniche agricole e la raffinatezza in campo artistico. Tanto che non fu in grado di tramandare nessun significativo ritrovato tecnologico, né particolari convinzioni religiose o teorie politiche. La fine della civiltà azteca fu molto brusca e giunse con lo sbarco degli Spagnoli, sul principio del XVI secolo. Già devastati dalle epidemie portate dai primi mercanti europei di passaggio, gli Aztechi furono piegati da un esiguo manipolo di spagnoli, muniti di spade d'acciaio, armi da fuoco e pochi cavalli. La crudeltà per cui rimangono famosi si ritorse contro gli stessi Aztechi e contribuì alla loro caduta, infatti per gli Spagnoli non fu difficile trovare alleati tra le popolazioni non azteche del Messico.









































